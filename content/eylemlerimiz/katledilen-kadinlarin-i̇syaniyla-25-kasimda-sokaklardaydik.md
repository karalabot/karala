---
image: /images/uploads/WhatsApp Image 2020-02-12 at 18.32.57.jpeg
title: Katledilen Kadınların İsyanıyla 25 Kasım’da Sokaklardaydık!
date: 2019-11-25T15:35:21.970Z
tags:
  - 25 kasım
  - kadına şiddet
  - anarşist kadınlar
---
Ankara'da 25 Kasım Uluslararası Kadına Şiddete Karşı Mücadele Günü'nde Anarşist Kadınlar olarak sokaktaydık. Ziya Gökalp Caddesi'nde  yüzlerce kadın, polisin engel olmasına rağmen biraraya geldi. Sakarya Caddesi'nde yapılan eylem Ankara Kadın Platformu adına okunan basın açıklamasının ardından "Katledilen Kadınlar İsyanımızdır", "Jin, Jiyan, Azadî", "Bijî Berxwedana Jinan", "Susmuyoruz, Korkmuyoruz, İtaat Etmiyoruz", "Yaşasın Kadın Dayanışması", "Katillerden Hesabı Kadınlar Soracak", "Bir Kişi Daha Eksilmeyeceğiz" sloganlarıyla, halaylarla, türkülerle sonlandırdık. 



> ***Anarşist Kadınlar Ankara'da 25 Kasım'a Çağrıyor:***\
> \
> Katledilen Kadınların İsyanıyla 25 Kasım’da Sokaklara!\
> \
> Her güne bir kadın katliamı haberiyle uyanıyoruz. Katledilen kadınların yaşı, evli olmaları ya da bekar olmaları, yaşam biçimleri, nasıl katledildikleri veya kim tarafından katledildikleri değişse de kadın oldukları için yaşamlarının son bulması değişmiyor. Kulaklarımızdan “ölmek istemiyorum” çığlıkları silinmiyor.\
> \
> Biz kadınlar katledildikten sonra ise katiller ya da katillerin savunucuları arkamızdan “gezip, tozan, eğlenen bir tipti”, “çocuklarıyla ilgilenmeyen, eşine karşı ilgisiz biriydi”, “başka erkeklerle konuşuyordu, ahlaksızdı” gibi cümlelerle kendilerini haklı çıkartıp bizlerin her yaptığını yargılamaya çalıştılar.\
> \
> Her gün bir kadının tacize tecavüze ve şiddete uğradığı haberlerini duyuyoruz. Bu cinsel ve fiziksel şiddete maruz kalan kadınlar ise katledilen kadınlar gibi, her özellikleri birbirinden farklıyken, sadece kadın oldukları için bunlara maruz kalıyorlar.\
> \
> Biz kadınlar bu şiddeti yaşadıktan sonra ise bize bunları yaşatan erkekler tarafından, yine bu erkeklerin savunucuları tarafından, bu erkek sistem tarafından “gecenin bir yarısı sokakta ne işi vardı”, “alkollüydü”, “üzerinde bulunan kıyafetlere bir bakın! Tahrik edici” şeklinde açıklamalarda bulunarak yaşamlarımıza kirli ellerini uzatıyorlar ve müdahalede bulunmaya çalışıyorlar.\
> \
> Biz kadınlar biliyoruz bu erkek egemen sistem devam ettikçe özgürlüğü elde edemeyeceğimizi. Bizim yaşamlarımızı erkek egemen sistemin kendi istediği gibi yönlendirmesine, müdahale etmesine, istediği zaman sonlandırmasına izin vermeyeceğiz.\
> \
> Biz kadınlar biliyoruz, bu erkek devletin erkek adaletinin bizim için, kadınlar için hiçbir zaman gerçek bir adalet getirmeyeceğini. Bu erkek adalet sisteminin biz kadınları özgürleştirmeyeceğini. Bizler kadınların özgürlüğünün yasalarla, taleplerle kazanılamayacağını biliyoruz.\
> \
> Şimdi susmuyoruz; bizleri katleden ve birbirlerinden güç alan kapitalizme, ataerkiye, devlete karşı boyun eğmiyoruz. Şimdi katledilen kadınların umutları, yaşam çığlıkları öfkemize öfke, isyanımıza isyan katıyor. Durduramayacaklar biz kadınların öfke dolu isyanını. Özgürlüğümüz için, yaşamlarımız için sokaklara çıkıyor birden iki, ikiden üç oluyoruz, ataerkiye karşı örgütleniyoruz. Şule’nin, Emine’nin, Güleda’nın sesi olup sokaklarda isyanımızı haykırmaya geliyoruz.\
> \
> Onlardan ödünç aldığımız özgürlük çığlıklarını sokaklarda büyütmek için öfkemizle, isyanımızla; tacize, tecavüze, şiddete, kadın katliamlarına karşı; çalınan yaşamlarımız için bütün kadınları mücadeleye, katledilen kadınların isyanıyla isyanımızı haykırmaya 25 Kasım da sokaklara çağırıyoruz.\
> \
> Yer: Çankaya Belediyesi Önü/ Ankara\
> Saat. 18.00



![](/images/uploads/WhatsApp Image 2020-02-12 at 18.36.18.jpeg)

![](/images/uploads/25kasım.jpg)
